1
Блажен муж, иже не иде на совет нечестивых, и на пути грешных не ста, и на седалищи губителей не седе:
но в законе Господни воля его, и в законе его поучится день и нощь.
И будет яко древо насажденое при исходищих вод, еже плод свой даст во время свое, и лист его не отпадет: и вся, елика аще творит, успеет.
Не тако нечестивии, не тако: но яко прах, егоже возметает ветр от лица земли.
Сего ради не воскреснут нечестивии на суд, ниже грешницы в совет праведных.
Яко весть Господь путь праведных, и путь нечестивых погибнет.

33
Псалом Давиду, внегда измени лице свое пред Авимелехом: и отпусти его, и отиде.
Благословлю Господа на всякое время, выну хвала его во устех моих.
О Господе похвалится душа моя: да услышат кротцыи и возвеселятся.
Возвеличите Господа со мною, и вознесем имя его вкупе.
Взысках Господа, и услыша мя и от всех скорбей моих избави мя.
Приступите к нему и просветитеся, и лица ваша не постыдятся.
Сей нищий воззва, и Господь услыша и, и от всех скорбей его спасе и.
Ополчится ангел Господень окрест боящихся его и избавит их.
Вкусите и видите, яко благ Господь: блажен муж, иже уповает нань.
Бойтеся Господа, вси святии его, яко несть лишения боящымся его.
Богатии обнищаша и взалкаша: взыскающии же Господа не лишатся всякаго блага.
Приидите, чада, послушайте мене, страху Господню научу вас.
Кто есть человек хотяй живот, любяй дни видети благи?
Удержи язык твой от зла и устне твои, еже не глаголати льсти.
Уклонися от зла и сотвори благо: взыщи мира и пожени и.
Очи Господни на праведныя, и уши его в молитву их.
Лице же Господне на творящыя злая, еже потребити от земли память их.
Воззваша праведнии, и Господь услыша их и от всех скорбей их избави их.
Близ Господь сокрушенных сердцем, и смиренныя духом спасет.
Многи скорби праведным, и от всех их избавит я Господь.
Хранит Господь вся кости их, ни едина от них сокрушится.
Смерть грешников люта, и ненавидящии праведнаго прегрешат.
Избавит Господь душы раб своих, и не прегрешат вси уповающии на него.

50
Помилуй мя, Боже, по велицей милости твоей, и по множеству щедрот твоих очисти беззаконие мое.
Наипаче омый мя от беззакония моего и от греха моего очисти мя:
яко беззаконие мое аз знаю, и грех мой предо мною есть выну.
Тебе единому согреших и лукавое пред тобою сотворих: яко да оправдишися во словесех твоих и победиши, внегда судити ти.
Се бо, в беззакониих зачат есмь, и во гресех роди мя мати моя.
Се бо, истину возлюбил еси, безвестная и тайная премудрости твоея явил ми еси.
Окропиши мя иссопом, и очищуся: омыеши мя, и паче снега убелюся.
Слуху моему даси радость и веселие: возрадуются кости смиренныя.
Отврати лице твое от грех моих и вся беззакония моя очисти.
Сердце чисто созижди во мне, Боже, и дух прав обнови во утробе моей.
Не отвержи мене от лица твоего и Духа твоего святаго не отими от мене.
Воздаждь ми радость спасения твоего и Духом владычним утверди мя.
Научу беззаконныя путем твоим, и нечестивии к тебе обратятся.
Избави мя от кровей, Боже, Боже спасения моего: возрадуется язык мой правде твоей.
Господи, устне мои отверзеши, и уста моя возвестят хвалу твою.
Яко аще бы восхотел еси жертвы, дал бых убо: всесожжения не благоволиши.
Жертва Богу дух сокрушен: сердце сокрушенно и смиренно Бог не уничижит.
Ублажи, Господи, благоволением твоим Сиона, и да созиждутся стены Иерусалимския:
тогда благоволиши жертву правды, возношение и всесожегаемая: тогда возложат на олтарь твой телцы.





145
Хвали, душе моя, Господа:
восхвалю Господа в животе моем, пою Богу моему, дондеже есмь.
Не надейтеся на князи, на сыны человеческия, в нихже несть спасения.
Изыдет дух его, и возвратится в землю свою: в той день погибнут вся помышления его.
Блажен, емуже Бог Иаковль помощник его, упование его на Господа Бога своего,
сотворшаго небо и землю, море, и вся, яже в них: хранящаго истину в век,
творящаго суд обидимым, дающаго пищу алчущым. Господь решит окованныя:
Господь умудряет слепцы: Господь возводит низверженныя: Господь любит праведники.
Господь хранит пришелцы, сира и вдову приимет, и путь грешных погубит.
Воцарится Господь во век, Бог твой, Сионе, в род и род.